29 січня 1931 року - в кінотеатрі відбувся перший кінопоказ. Прем’єрним фільмом став «Гегемон» режисера Миколи Шпиковського виробництва Київської кінофабрики. Перша назва кінотеатру – «Дев’яте Держкіно». За свою історію будівля жодного разу не змінювала свого призначення.

В своїй новітній історії, що веде відлік від 2000 року кінотеатр зайняв особливу нішу в кінематографічному просторі – він став «кінодомом», куди глядачі приходять за найкращими зразками світового та національного кіно, різноманітними фестивальними програмами, передпрем'єрними показами. Тут проходять творчі зустрічі та ретроспективи фільмів. Особливістю репертуарної політики кінотеатру - є особлива увага до вітчизняного кінематографу. На великих екранах мали змогу представляти свої роботи широкій аудиторії як режисери-початківці, так і корифеї українського кінематографу.

Сьогодні кінотеатр продовжує політику поєднання мейнстриму та артхаусного кіно з націленістю на європейське та українське кіно. В 2019-2020 роках продемонстровано понад 50 нових українських фільмів, практично всі, що були випущені на екрани країни. Регулярно проводяться творчі зустрічі з діячами українського кіно, лекції по кіномистецтву, майстер-класи професіоналів кіно.

Важливою частиною роботи колективу кінотеатру є благодійна діяльність. Кінотеатр працює з дитячою і молодіжною аудиторією, організовує просвітницькі заходи в галузі кіно і культури.

З 2007 року кінотеатр «Жовтень» є учасником програм Міжнародної мережі кінотеатрів «Європа Сінема», чим доводить відповідність рівня своїх послуг міжнародним стандартам. Діяльність цієї організації спрямована на підтримку і сприяння арт-кінотеатрам Європи і світу. З 01.01.2021 «Жовтень» є дійсним членом мережі цієї організації. «Жовтень» - єдиний кінотеатр в Україні, що синхронізує свою роботу з європейською кінотеатральною спільнотою і, починаючи з 2017 року, бере участь в міжнародному фестивалі «День арт-кіно Європи», що проходить під егідою Міжнародної конфедерації артхаусних кінотеатрів (CICAE) в партнерстві з асоціацією «Європа Сінема».
