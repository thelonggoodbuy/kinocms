Документальний фільм «Електросестри» – це триб’ют усім жінкам, які створювали електронну музику в умовах, коли вся увага та слава діставалась чоловікам.

Сюзан Чані – королева синтезаторів 1970-х, придумала найвідоміший джинґл кока-коли і стала першою в історії жінкою, яка написала музику для голлівудського фільму. Делія Дербішир – британська композиторка з математичною освітою, яка працювала звукорежисеркою на BBC і створила футуристичну заставку до серіалу «Доктор Хто». Венді Карлос – невтомна експериментаторка зі звуком, яка зіграла Баха на синтезаторі і записала саундтрек до двох фільмів Кубрика («Сяйво» та «Механічний апельсин»).

Разом з авангардисткою Лорі Андерсон, яка виконує роль оповідачки у стрічці, глядачі занурюються в еволюцію електронної музики та відкривають забуті імена тих, хто творив цілі аудіосвіти та сміливо реформував індустрію. 
