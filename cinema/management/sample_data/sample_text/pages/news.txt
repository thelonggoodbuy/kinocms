5-та ювілейна Національна премія кінокритиків «Кіноколо» оголосила претендентів на отримання нагород у 2022 році. Лідерами за кількістю номінацій стали стрічки «Памфір» Дмитра Сухолиткого-Собчука (6 номінацій), «Клондайк» Марини Ер Горбач (5 номінацій), «Бачення метелика» Максима Наконечного (5 номінацій) та «Відблиск» Валентина Васяновича (4 номінації). Переможці будуть традиційно оголошені на церемонії нагородження у день відкриття фестивалю «Київський тиждень критики» — 20 жовтня 2022 року.


Національна премія кінокритиків «Кіноколо» — щорічна премія, заснована у 2018 році, що визначає досягнення українського кінематографу та діячів кіноіндустрії за останній рік від імені спільноти кінокритиків України. Переможців Премії визначає Комітет Національної премії кінокритиків. До його складу входять 46 кінокритиків та кінознавців, які є членами ФІПРЕССІ, та авторів, чиї тексти та аналітичні матеріали публікуються в українських ЗМІ.


У попередні роки найкращими фільмами ставали «Стоп-Земля» Катерини Горностай, «Атлантида» Валентина Васяновича, «Додому» Нарімана Алієва та «Донбас» Сергія Лозниці.
